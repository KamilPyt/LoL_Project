# LoL_Project
## Analiza statystyk z meczów w League of Legends w celu określenia kluczowych czynników decydujących o zwycięstwie przy użyciu technik ML

Stworzona przez Riot Games gra League of Legends (LoL) jest jedną z najpopularniejszych gier online. Jest to wieloosobowa bitwa w realiach fantasy, która miała premierę w 2009 roku. Ta strategiczna potyczka wymaga od graczy zarówno indywidualnych umiejętności, jak i umiejętności pracy zespołowej, przy jednoczesnym balansowaniu między zarządzaniem zasobami, a taktyką bitewną. Mecz LoL’a składa się z dwóch pięcioosobowych drużyn, które walczą na mapie zwanej "Summoner's Rift". Każdy gracz kontroluje unikalnego bohatera, inaczej znanego jako "champion". Wszystkie spośród ponad 140 postaci mają przypisane umiejętności, które są unikalne dla każdej z nich. Na początku gry w fazie wybierania postaci, zgodnie z deklarowanymi intencjami, zostają przypisane ścieżki do poszczególnych graczy. Ścieżki te sygnalizują na których częściach mapy będą grali poszczególni gracze.  Na mapie są trzy ścieżki, zwane liniami - górna ("top"), środkowa ("mid") i dolna ("bot"), które prowadzą do bazy przeciwnika. Jest także obszar zwany "jungle", gdzie gracze mogą zdobywać dodatkowe zasoby walcząc z neutralnymi stworami.  Celem gry jest zniszczenie bazy przeciwnika, zwanej Nexusem, przy jednoczesnej obronie własnego Nexusa. Na wynik wpływa wiele czynników, takich jak zdolności bohaterów, koordynacja zespołu, zarządzanie zasobami czy decyzje strategiczne. Dlatego analiza statystyk z gier jest niezbędna, aby zrozumieć, które czynniki mają największy wpływ na wynik meczu. Wykorzystanie technik uczenia maszynowego (ML) pozwoli nam na przeprowadzenie bardziej zaawansowanej analizy.
Potrzeba przeprowadzenia takiej analizy wynika nie tylko z chęci zrozumienia gry na fundamentalnym poziomie, ale również z chęci dostarczenia graczom  informacji, które mogą im pomóc poprawić swoje umiejętności i strategie. Jest to szczególnie istotne w kontekście e-sportu, gdzie gracze i drużyny stale dążą do poszukiwania przewagi nad konkurencją. Należy jednak zauważyć, że w badaniu trzeba by było uwzględnić znacznie więcej zmiennych i obserwacji, żeby wyniki stanowiły istotną przesłankę dla najbardziej zaawansowanych graczy. Dlatego w raporcie skupimy się na graczach średnio/zaawansowanych, stosując techniki ML, spróbujemy zrozumieć, które czynniki wpływają najbardziej na wyniki rozgrywki na poszczególnych liniach.

